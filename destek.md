---
layout: default
title: Destek Arıyoruz
---


# Destek Arıyoruz

Henüz üç kişilik çekirdek ekip ile çıktığımız yolda, giderek artan sayıda katılımcı ve proje çeşitliliğine ulaşmayı planlıyoruz. Şehirde sürdürülebilirlik ve özgürleşme konusunda birlikte deneyim kazanıp, hayatlarımızı kendi prensiplerimizle yaşayabileceğimiz bir ortam yaratabilmek için kaynak üretmek ve paylaşıma açmak istiyoruz. Yola, hazırlık aşamasında olduğumuz ilk yazılım projemizle çıkıyoruz.

Projemizin geliştirme, kurulum, tanıtım ve kullanıcı ilişkileri kurma aşamasında işleri yürütebilmemiz için gerekli minimum ihtiyaçları karşılamak için finansal destek arıyoruz ve bu desteği kollektif katılım yoluyla edinmek istiyoruz.

![Destek Ariyoruz](https://github.com/lala-projesi/lala-projesi.github.io/blob/master/images/destek-ariyoruz.png?raw=true)

## Neden kollektif katılım?

Açık iş modelinde, sağlayıcı-geliştirici-hizmet veren ve finansal katılımcıların özgürlüklerini korumak öncelikli kaygımızdır. Bugüne kadar gördüğümüz örneklerde bir veya bir kaç kişinin büyük finansal kaynak sağlamasının, yapılan projeye dahil olan herkesin eşit katılım hakkını elinden aldığı ve hiyerarşik bir düzen kurulmasına neden olduğu aşikardır. Bu nedenle, finansal katılımcıların verecekleri desteğe belli bir üst limit çiziyoruz ve finansal desteği kollektif bir yapıda çözmek istiyoruz.

Öte yandan, çok sayıda finansal destek katılımı, projenin kazanımlarını paylaşmak için daha fazla insana ulaşmamızı sağlayacaktır. Farklılıklarımızla zenginleşmek ve çeşitlenmek için başlangıçta kollektif olmayı da bir kazanım olarak görüyoruz.

Hediye kültürü ekonomisi için bir örnek model olabilecek projemizi gerçekleştirirken, bu kültürü duyurmak ve katılım sağlamak da, kollektif çözüm arayışımızın nedenlerinden biridir.

## Nasıl finansal katılımcı olunabilir?

Başlangıç projesi, açık iş sisteminin sürekliliğini sağlamak açısından kritik bir öneme sahip. Yaptığımız ön çalışmalar sonucunda aşağıda göreceğiniz tabloları oluşturduk. Tahmini gelir-gider düzeni ve birikecek kazanımları belirlemeye çalıştık. Sonuçta finansal destek katılımcılarımızın **sadece bir sene boyunca ve aylık 250 TL**  katkı ile katılmasının sistemi kurmak ve devamını getirmek için yeterli olacağını gördük. **Finansal destek katılımcı sayımız beklentilerimizin üstünde olduğu taktirde elde edilen birikim, iş modelimize beklediğimizden daha erken bir zamanda, geliştirici-üretici katılımına açılabilmemizi ve/veya başka projeler için de elimizde birikim olmasını sağlayacaktır.** Sistemin sürdürülebilir olması için, finansal destek katılımcılarımızdan tek beklentimiz, katılmaya karar verdiklerinde, ödemelerinin sürekli olmasını sağlamalarıdır.


## Kazanımlarımız ne olacak?

![Destek Geri Dönüş](https://github.com/lala-projesi/lala-projesi.github.io/blob/master/images/finansal-destek-geri-donus.png?raw=true)

Kazanımlarımızı iki anlamda değerlendiriyoruz: **deneyim / bilgi birikimi** ve **finansal** kazanım. İlk projemizin gelişimi ve üretim süreçlerine dair gelişmeleri, blogumuz ve sosyal medya hesaplarımız üzerinden sürekli güncelleyeceğiz. Blogumuzu ve sosyal medya hesaplarımızı takip ettiğiniz sürece, projenin aşamalarını, karşılaştığımız sorunları, bulduğumuz çözümleri, finansal kazanım ve harcamaları, neşemizi ve hüznümüzü görebilirsiniz. Ayrıca, teknik bilgi birikimimizden faydalanmak için github hesabımızı takip edebilir, yazılımımızın gelişimini gözlemleyebilir, sevincinizi bizimle paylaşabilirsiniz.

İlk projenin yanı sıra ileride gerçekleştirmeyi hedeflediğimiz gerek yazılım, gerekse el işi atölyeleri, yazma-çizme atölyeleri gibi projelerimizi de bloglarımız ve sosyal medya hesaplarımız üzerinden paylaşmaya devam edeceğiz. Böylece, sadece ilk proje ile sınırlı olmadan, pek çok konuda edindiğimiz deneyim ve bilgi birikimine ulaşabileceksiniz. Ayrıca, sistemin sürdürülebilirliği sağlandığı andan itibaren ortak projelere üretici-geliştirici olarak da sisteme dahil olabilirsiniz.

Hediye kültürü dahilinde değerlendirdiğimizde, elde ettiğimiz finansal kazanımları yine açık projeler üreterek değerlendirmeyi, böylece çeşitli ortak projeler üretebilmek için gerekli üretim aletlerini ve yaşam koşullarını sağlamayı hedefliyoruz. Bunun, meta üretmekten çok değer üretmek isteyen insanlar için güzel bir olanak olduğuna inanıyoruz. Bununla beraber, sistemin sürdürülebilirliğini sağladığımız anda, edinilen kazanımın %30'luk kısmını, bize finansal desteklerini hediye eden katılımcılarımızla paylaşmayı hedefliyoruz.
