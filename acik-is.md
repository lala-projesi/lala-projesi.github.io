---
layout: default
title: Neden "açık iş" modeli?
---

>  **Sürüdürülebilir dünya ve yaşam için önerimiz "açık iş modeli" ve "hediye kültürü : Meta yerine değer üretmek ve paylaşıma açık olmak"**

# “Açık iş” ne demek?

* Açık iş modeli, üretim araçlarına ulaşım, yapılan işlere katılım ve kazanımları paylaşım konusunda eşitliği ve özgürlüğü öncelik olarak görür.
* Açık iş modeli, meta yerine değer üretir. Bu nedenle yapılan işler her zaman yenilenmeye ve değeri yeniden üretmeye açıktır.
* “Kullanıcıları” kapıların ardındaki bir dünyaya kapatmak yerine, onları değer üretim sürecinin içine katar. Kullanıcıların ihtiyaçlarından ve bildirimlerinden ilham alarak yenilenir, gelişir.
* Kullanıcı ve üreticileri ile “müşteri-satıcı” ilişkisi ile “alış-veriş” yapmaz. İş karşılığında bir servet talep ederek hem kendisini hem kullanıcılarını bu bedeli ödemek için daha çok çalışmaya mahkum etmez. Yaptığı işi bir hizmet olarak görür ve kullanıcı hizmetten faydalandığı sürece talep ettiği ücrete, hizmetin devam edebilmesi için gerekli katkı olarak bakar. Böylece değer üretimi sürecinin sürdürülebilirliğini sağlar.
* Kullanıcıları ve geliştiricilerini kalıplara sokmaz, herkesin yaratıcılığını kullanabileceği, açık fikirli, esnek bir ortam yaratır.
* Benzer işleri yapan kimseleri “rakipleştirmez”; birlikte daha iyi hizmet, ürün ve deneyim yaratmak için ortaklık güder. Bu nedenle deneyimlerini ve iş araçlarını gizlemez.
* Prensipleri vardır ve sabit gördüğü tek şey değişimdir: geri kalan herşey, zaman içinde ortaya çıkan ihtiyaçlar doğrultusunda şekillenir. Böylece hem kullanıcılarını hem de kendisini gereksiz detaylarda boğmaz, ihtiyaç olmayan işlerle zaman ve emek harcamaz.

# Yeni bir ekonomik modele ihtiyacımız var

Halihazırdaki ekonomik model içinde, doğal varlıklardan - bir iş üretebilmek için almak gereken sertifikalara kadar, herşey para ile satın alınması gereken metalar haline gelmiştir. İnsanlar, ihtiyaç duydukları su, besin ve barınma gibi temel ihtiyaçlarını karşılamak için şirketlerin belirlediği koşullar içinde çalışmak ve yaşamak zorunda bırakılıyorlar.

Şirketler, karlarını arttırmak için hem insanları hem de doğal varlıkları birer kaynak olarak görüp, sonuna kadar kullanmanın yollarını buluyorlar. Bu şekilde yaşamın, ne dünya ne de insanlar için sürdürülebilir olmadığını düşünüyoruz. Buna alternatif olarak yeni bir ekonomik model ile yaşamanın mümkün olduğunu düşünüyoruz.

Bu model, dünyanın pek çok yerinde, köylerden-şehirlere, farklı koşullarda çeşitli topluluklar tarafından biriktirilen deneyimlerle yaşatılan bir kültürün ürünüdür. Biz, bu deneyimleri anlatmak, fikirlerden bahsetmek, gelecek güzel günlerin hayalini kurmakla beraber, bütün bunları bugün gerçekleştirmek ve bu "kültür havuzuna katkıda bulunmak" istiyoruz. Yaşadığımız deneyimleri paylaşmak, herkesin bu deneyime katılabilmesinin yollarını bulmak; bu şekilde amacımızı aracımız haline getirmek niyetindeyiz; tıpkı doğanın sözünü kendisi olarak söylemesi gibi...

## Doğal varlıkların korunması:

İnsan, doğanın bir parçasıdır. İnsanı doğal varlıklardan (hayvanlar, bitkiler, su, toprak vs.) ayırmak veya diğerlerine göre üstün görmek, bütün ekonomik modellerin temelindeki ana sorunlardan biridir. Biz, insanların özgürlüğü kadar bütün türlerin ve doğal varlıkların özgürlüğünü savunuyoruz. Bu nedenle doğayı "kaynak" olarak ele almayıp, saygı duyduğumuz ve kendimzi bütünlediğimiz bir varlık olarak görüyoruz.
İş yapma biçimlerimizde, yaşantımızda ve ihtiyaç giderme yollarımızda, doğanın basitlik, sadelik ve verimlilik prensiplerini örnek alıyoruz. 
Böylece, doğal varlıkları sömüren bir anlayışın yerine, onlarla birlikte yaşamanın mümkün olduğu modellerin türeyebileceğini göstermek istiyoruz.

## İnsan bir kaynak değil, özgür bir bireydir:

Bugün, elimizin becerisini, yeteneklerimizi, zevklerimizi dahi keşfetmeden, ileride çok para kazanmak hayalleri ile geleceğe hazırlanmaya çalıştığımız bir dünyada yaşıyoruz. İyi bir şirkette işe girebilmek için aldığımız örgün eğitime ek olarak, pek çok sertifika *satın almaya* zorlanıyoruz. Her an kendimizi kanıtlamamız ve *rakiplerimizden* üstün olmamız ve kendimizi yöneticilere iyi pazarlama yöntemleri ile sunmamız bekleniyor. Üstelik, tüm bu süreçleri aştıktan sonra, çoğunlukla yaptığımız işten mutlu olmuyor, kazandığımız para ile ihtiyaçlarımızı karşılayamıyor, mutlu bir yaşam kuramıyoruz.

Çalıştığımız işyerlerinde, ne çalıştığımız mekanın düzenine, ne iş planlaması ve süreçlerine, ne alınan idari kararlara dair fikirlerimizi söyleyemiyoruz. İşi doğrudan üreten bireyler olsak bile, yaratıcılığımızı ve kendimize özgün teknik-yöntem-bilgi ve deneyimlerimizi paylaşabileceğimiz ortamı bulamıyoruz.

İdari kadrolar dahil farklı şirketlerde çeşitli pozisyonlarda çalışırken, bireylerin iş yaşamı ile hayatlarını ayrık tutmaya zorlandığını ve çoğu zaman farklı karakterler takınmak zorunda bırakıldıklarını gözledik. Bu, hiç de insani olmayan, kişilerin kendini var edebilmeleri önündeki en büyük engellerden biridir.

**Mesai saati değil, eğlence zamanı!**

Açık iş modelinde, herkesin özgün karakterlerini özgürce yaşayabileceği bir ortam yaratma çabasındayız. Çünkü biz gördük ki farklılıklarımızdan zenginleşebiliyor, başka perspektifler kazanabiliyor, işlerimize renk katabiliyoruz. Çalıştığımız ortamları karanlık ve boğucu olmaktan çıkardığımızda, her birimiz daha mutlu oluyoruz. Böylece, fikirlerimizi ve işlerimizi üretirken kendimizi daha rahat ifade ediyoruz, daha yaratıcı oluyoruz. Bununla beraber, yaptığımız işlerin kalitesi artıyor, işlerimiz ve çözümlerimiz çeşitleniyor, zamanımızı ve kaynaklarımızı daha verimli kullanabiliyoruz.

Örneğin: yazılım üzerinde belli bir süre çalıştıktan sonra, dinlenmek için keyif aldığımız başka bir iş yapıyoruz veya kişisel gelişimimize yatırım yapıyoruz. Böylece bir işten dinlenirken, başka bir ihtiyacımızı karşılayacak değerler üretiyoruz. Kendimizi katı mesai saatleri ve ofis binası ile sınırlandırmak yerine özgürce ve rahatça hareket edebiliyoruz.

**İş yerine hapsolma!**

Ortak atölyeler gibi işler haricinde, belli bir mekanla kısıtlanmak yerine, uzaktan çalışabilmemize ve deneyimlerimizi paylaşabilmemize olanak sağlayan teknolojileri kullanıyoruz. Özellikle yazılım ve tasarım işlerimizi uzaktan takip eden yazılım geliştiricilere ve tasarımcılara katılım sağlayabilmeleri için ortam sağlıyoruz.

Ortak atölyelerde yaptığımız işleri ve atölyeleri gerek video, gerek ses ve fotoğraf kayıtları ile blogumuzdan paylaşarak, bizimle olamayan bireylerin de deneyimlerimizden faydalanabilmelerini istiyoruz.

## Eşit erişim hakkı:

Biz, mülkiyet üzerine kurulu ekonomik sistemin demokratik ve adil olduğuna inanmıyoruz. Gerçek anlamda demokrasinin sağlanabilmesi için her bireyin ihtiyaçlarını karşılamak için kaynaklara ve üretim araçlarına eşit erişim hakkı olması gerektiğini düşünüyoruz.

Bu nedenle elimizdeki bilgiyi, deneyimi, iş araçlarını ve elde edeceğimiz finansal kazanımları, çeşitli projeler ve atölyeler aracılığı ile herkesin katılımına açık hale getirmeyi doğru buluyoruz.

### Sorularınıza yanıtlar için [sıkça sorulan soruları](acik-is-faq.html) kontrol edebilir veya iletişime geçebilirsiniz.

