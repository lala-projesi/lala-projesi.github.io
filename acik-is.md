---
layout: default
title: Neden "açık iş" modeli?
---

# Neden "açık iş" modeli?

İnsanlığın dünya üzerindeki uzun yolculuğu boyunca, toprak ve su gibi en temel ihtiyaçlara ulaşımının engellenmesinden başlayıp, üretilen teknoloji ve ürünlerin birer meta haline geldiğine tanıklık ettik. Hayatımızda yer alan ve aslında en temel ihtiyaçlarımız olan kaynakların ve nesnelerin metalaşması, dünya üzerinde eşitsizliği gittikçe derinleştirdiği gibi, yaşamın ve kurduğumuz işlerin sürdürülebilir olması önündeki en büyük engellerden biridir.

Bizler, hediye kültürünü bilincimizde ve genlerimizde taşımaya devam ediyoruz. Teknolojinin ilerlemesi ve sistemin küreselleşmesi ile fikri birikimlerimizi ve deneyimlerimizi ortaklaştırabildiğimiz ve paylaşabildiğimiz alanlar yaratmayı bu sayede başarabildik. Kaynaklara eşit ulaşım hakkının ve yapılan işlere eşit katılımının sağlanmasını istiyoruz. Bu nedenle hayatımızı ve iş modelimizi **meta üretmek üzere değil, değer üretmek üzere kuruyoruz.**
Bu modeli uygulamakla, kollektif genlerimizi uyandırıp, yeni deneyimler biriktirip, amacımızı araç haline getirip, bizi "biz" yapacağımıza inanıyoruz. **Bu nedenle "açık iş modeli" ni kurmaya ve sürdürmeye destek vermek isteyen insanlara çağrı yapıyoruz.**

![Acik İş Modeli](https://github.com/lala-projesi/lala-projesi.github.io/blob/master/images/acik-is-modeli.png?raw=true)

## "Açık iş" ne demek?

* Açık iş modeli, üretim araçlarına ulaşım, yapılan işlere katılım ve kazanımları paylaşım konusunda eşitliği ve özgürlüğü öncelik olarak görür.

* Açık iş modeli, **insanlar için değer üretir.** Bu nedenle yapılan işler her zaman yenilenmeye ve değeri yeniden üretmeye açıktır.

* "Kullanıcıları" kapıların ardındaki bir dünyaya kapatmak yerine, onları değer üretim sürecinin içine katar. Kullanıcıların ihtiyaçlarından ve bildirimlerinden ilham alarak yenilenir, gelişir.

* Kullanıcı ve üreticileri ile "müşteri-satıcı" ilişkisi ile "alış-veriş" yapmaz. İş karşılığında bir servet talep ederek hem kendisini hem kullanıcılarını bu bedeli ödemek için daha çok çalışmaya mahkum etmez. Yaptığı işi bir hizmet olarak görür ve kullanıcı hizmetten faydalandığı sürece talep ettiği ücrete, hizmetin devam edebilmesi için gerekli katkı olarak bakar. Böylece değer üretimi sürecinin sürdürülebilirliğini sağlar.

* Kullanıcıları ve geliştiricilerini kalıplara sokmaz, herkesin yaratıcılığını kullanabileceği, açık fikirli, esnek bir ortam yaratır.

* Benzer işleri yapan kimseleri "rakipleştirmez"; birlikte daha iyi hizmet, ürün ve deneyim yaratmak için ortaklık güder. Bu nedenle deneyimlerini ve iş araçlarını gizlemez.

* Prensipleri vardır ve sabit gördüğü tek şey değişimdir: geri kalan herşey, zaman içinde ortaya çıkan ihtiyaçlar doğrultusunda şekillenir. Böylece hem kullanıcılarını hem de kendisini gereksiz detaylarda boğmaz, ihtiyaç olmayan işlerle zaman ve emek harcamaz.

![Açık İş Modeli ve Klasik İş Modeli Karşılaştırması](https://github.com/lala-projesi/lala-projesi.github.io/blob/master/images/acik-is-karsilastirma.png?raw=true)


## Ne kadarı açık?

Bizler, önceden birikmiş deneyimlerimiz ve kendi deneyimlerini paylaşan insanlar sayesinde, pek çok şeyi tekrar tekrar denemek zorunda kalmıyoruz. Hali hazırda kullanılan yöntemleri, iş araçlarını, yazılımları, teknikleri öğrenip, kendi yaratıcılığımız ve deneyimlerimizle harmanlayıp, yeniden üretiyoruz.
Üzerinde çalışırken zaman, emek ve finans yatırımı yaptığımız özelleşmiş çıktıları sistem özelinde tutmayı, sistemin sürdürülebilirliğini sağlamak için uygun görüyoruz. Ancak başka ürünler üretebilmek için kullanabilecek olan sistem/üretim araçlarını ve blogumuz üzerinden deneyimlerimizi paylaşıma açıyoruz.

Bu konuda sorularınız / eklemek istediğiniz katkılarınız için bize ulaşmaktan çekinmeyin.

![Açık İş Modeli ve Klasik İş Modeli Karşılaştırması](https://github.com/lala-projesi/lala-projesi.github.io/blob/master/images/kazanimlar.png?raw=true)


