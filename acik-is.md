---
layout: default
title: Neden "açık iş" modeli?
---

# Sürüdürülebilir dünya ve yaşam için önerimiz "açık iş modeli" ve "hediye kültürü"

Neden çalışıyoruz sorusunun herkes için farklı yanıtları olacaktır. Kimisi yaptığı işi sevdiği için, kimisi geçimini sağlamak için başka seçeneği olmadığından, kimisi çalışmasaydı ne yapıyor olacağını bilmediğinden, her gün aynı saatte, aynı iş yerine giderek emeğini, zamanını ve enerjisini çalıştığı işe vakfediyor. Temelde herkesin birleştiği amaç ise aynı:

* Barınmak, yemek-içmek, giyinmek gibi,
* Üretmek ve paylaşmak gibi,
* Sosyalleşmek, bir komüniteye ait olmak gibi,
* Dijital donanım, gitar, dikiş makinası ve bisiklet gibi kendimizi üretebileceğimiz araçları edinmek gibi 

temel ihtiyaçların karşılanması.

Oysa, klasik iş modeli, kendini sürdürebilmek için, doğal varlıklar dahil olmak üzere bütün kaynakları ve değerleri metalaştırmış, dünyanın geleceğine dair önemli pek çok kararın alınmasını şirketlerin elinde tekelleştirmiş durumda. Şu haliyle, klasik iş modeli ve sistem, insanlar için eşitsizliği gittikçe derinleştirdiği gibi, doğanın kendini yenilemesi ve doğal varlıkların korunması önündeki en büyük engeli teşkil ediyor.

Öte yandan, insanlık olarak, hediye kültürünü bilincimizde ve genlerimizde taşımaya devam ediyoruz. Dünya çapında çeşitli topluluklar ve bireyler olarak, teknolojinin ilerlemesi ve küreselleşme ile fikri birikimlerin ve deneyimlerin ortaklaştırabildiği ve paylaşılabildiği alanlar yaratmayı başarabildik. Bütün bu deneyimlerin sonucunda, yukarıda saydığımız ihtiyaçların, kaynaklara eşit ulaşım hakkının ve yapılan işlere eşit katılımının sağlanmasının hayatı **meta üretmek üzere değil, değer üretmek üzere kurarak** sağlanabileceğini gördük. 

## "Açık iş" ne demek?

* Açık iş modeli, üretim araçlarına ulaşım, yapılan işlere katılım ve kazanımları paylaşım konusunda eşitliği ve özgürlüğü öncelik olarak görür.

* Açık iş modeli, **değer üretir**. Bu nedenle yapılan işler her zaman yenilenmeye ve değeri yeniden üretmeye açıktır.

* "Kullanıcıları" kapıların ardındaki bir dünyaya kapatmak yerine, onları değer üretim sürecinin içine katar. Kullanıcıların ihtiyaçlarından ve bildirimlerinden ilham alarak yenilenir, gelişir.

* Kullanıcı ve üreticileri ile "müşteri-satıcı" ilişkisi ile "alış-veriş" yapmaz. İş karşılığında bir servet talep ederek hem kendisini hem kullanıcılarını bu bedeli ödemek için daha çok çalışmaya mahkum etmez. Yaptığı işi bir hizmet olarak görür ve kullanıcı hizmetten faydalandığı sürece talep ettiği ücrete, hizmetin devam edebilmesi için gerekli katkı olarak bakar. Böylece değer üretimi sürecinin sürdürülebilirliğini sağlar.

* Kullanıcıları ve geliştiricilerini kalıplara sokmaz, herkesin yaratıcılığını kullanabileceği, açık fikirli, esnek bir ortam yaratır.

* Benzer işleri yapan kimseleri "rakipleştirmez"; birlikte daha iyi hizmet, ürün ve deneyim yaratmak için ortaklık güder. Bu nedenle deneyimlerini ve iş araçlarını gizlemez.

* Prensipleri vardır ve sabit gördüğü tek şey değişimdir: geri kalan herşey, zaman içinde ortaya çıkan ihtiyaçlar doğrultusunda şekillenir. Böylece hem kullanıcılarını hem de kendisini gereksiz detaylarda boğmaz, ihtiyaç olmayan işlerle zaman ve emek harcamaz.

## Hediye kültürü nedir?

#### [Sıkça karşılaştığımız sorulara yanıtlar](acik-is-faq.html)


